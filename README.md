# Velkommen til Andreas sin reisedagbok!

## Om bloggen

Chile et år. Lang tid. Hvorfor ikke skrive noe?

## Første innlegg fra første uke i Valparaiso

Buenas!
Det har nå gått én uke siden jeg satte mine føtter på chilensk grunn, én uke med inntrykk. I og med at jeg, teit som jeg er, skal gjøre ting på min måte, skriver jeg derfor et lite reisebrev, på oppfordring fra flere lesere (fans, you know who you are). Reisebrevet kommer til å oppsummere uken som har gått ved å fokusere på tre ting: kultursjokk, realitetssjekk og studiestart. Let's get to it!

Først og fremst har den siste uken vært preget av et aldri så lite kultursjokk, noe jeg ikke hadde forventet før jeg dro. “For hva var det jeg egentlig forventet?”, spør jeg meg selv, hehe… Svaret er fortsatt uvisst, men én ting er helt sikkert: forventningene mine til dette stedet kunne ikke truffet mindre blink. Klink! Valparaiso er nemlig ingen rolig havneby med lukten av Stillehavet, mennesker i gatene som hilser på deg når du går forbi og havfugl som svever på morgenbrisen og speider etter stim av småfisk, som i min romantiske drøm. Derimot er denne byen fylt med kaotiske og trange gater hvor husene ligger som pannekakerøre oppover de høye fjellene som omringer byen. Husene er laget av blikk, besitter vakthunder som setter hjertet i halsen på deg når du går forbi og har gjerder med innmurte glasskår på toppen. Byen har en herlig aroma av søppel og hundeavføring, lyder av bilhorn og eksospotter med ettertenning og mennesker i gatene som spør om penger når du går forbi. Og det som kunne ha vært en deilig morgendis som kan skimtes fra frokostbordet på altanen i 2.etasje, der jeg hver dag, så fremt det er oppholdsvær, spiser en moderat porsjon med havregrøt og nøtter, er heller et teppe av eksos og svevestøv fra byens mange 70-talls busser. Altså kan man med en underdrivelse si at jeg fikk “knekken” etter så lite som 48 timer i denne byen.

For det andre har den siste uken vært et krasjkurs i vakt og sikring, kurset jeg aldri fikk i Forsvaret på grunn av min forsinkede sikkerhetsklarering (Heimvernet, takk meg senere). Fra jeg satte meg på flyet fra Buenos Aires til Santiago, til jeg startet å studere ved USM tre dager senere, var det ikke én person jeg møtte som ikke fortalte meg hvor farlig Valparaiso er. Og det er ingen overdrivelse. Den norske naiviteten om at verden vil deg vel ble derfor brutt ned bit for bit, og den siste dråpen av positivitet fordampet da romkameraten min Arlend fra Tyskland fortalte at han hadde blitt robbet to ganger de siste to ukene, hvor siste gangen var med bruk av vold. Kjære lesere, jeg hadde ikke peiling på hva jeg skulle gjøre. Hvordan skal en gutt fra Nordstrand som aldri har låst verken ytterdør eller dodør vite hvordan han skal komme seg til og fra universitet, matbutikken og utestedet, på en sikker måte? Svaret er kort, det kan han ikke. Dermed måtte jeg ty til de hjelpemidlene jeg hadde: et sett med treningstøy og en hardbarket kondis fra utallige timer i midten av firkanten på Kåffa-trening, med luker fra Alend Hatib attpåtil. Jeg knøt på meg løpeskoene, spente sekken på ryggen og startet å løpe til alle gjøremål. Har det funket? Jepp, og noe så inderlig! Kommer jeg til å fortsette med det resten av utvekslingsoppholdet? Aldri i livet, om ikke jeg skal returnere til Oslo etter et år og vinne Bislett Games.

For det tredje har den siste uken vært preget av en røff start på universitetet, Universidad Técnica Federico Santa María. På grunn av jobb i Oslo, ankom jeg Chile to uker etter studiestart. Til dere som leser dette kan jeg med hånda på hjertet si følgende: Ikke følg i mine fotspor. Å havne bakpå i samtlige emner, i et land hvor språkbarrieren i alle fag allerede er gigantisk er et stort mareritt, og det blir selvsagt ikke bedre av at fagplanen min konstant endrer seg, noe som gjør at jeg må bytte emner og paralleller i de fagene jeg allerede har startet. Fagkoordinatoren som har ansvaret for de internasjonale studentenes vel og være, har fortsatt ikke svart meg på min fjerde purremail, noe som også til tider kan dempe følelsen av at det er gøy å studere i utlandet. Med andre ord har den siste ukens studiestart truffet meg med knyttet neve i begge nesebor.
Når det er sagt finnes det et lys oppi alt det mørke, heldigvis. Lyset heter Pedro Godoy, en kortvokst og tykk mann med ovalt hode og få levende hårsekker. Pedro har tittelen “Jefe de Carrera Informatica” og har kontorplass i hovedbygget til universitetet, en komplett kopi av Galtvort, hvor jeg tok motet til meg og spaserte inn på kontoret for å bli reddet fra en kaotisk studiehverdag. Aldri før har jeg vært så fiksert på å bruke alle de høflighetsformene jeg kan som i disse knappe ti minuttene med dialog. “Og hva er konklusjonen?”, spør du kanskje. Pedro Gonzales er en fantastisk mann som evner å se en malplassert, desorientert og språkfattig nordmann i nød. Altså har han lovet å hjelpe meg å få på plass de emnene jeg trenger, en velsignelse i en ellers absurd første uke i Valparaiso, Chile.

Med det takker jeg for meg og sender kjærlige hilsener til alle der hjemme. Savner dere en god del og kan allerede etter én uke konstatere at det blir en fryd å returnere til Norge om et år, uavhengig av hvordan de resterende 47 ukene blir.

Fortsettelse følger.

